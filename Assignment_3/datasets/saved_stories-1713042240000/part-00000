{"aid": "40023565", "title": "Nuntii Latini", "url": "https://areena.yle.fi/podcastit/1-1931339", "domain": "yle.fi", "votes": 1, "user": "Tomte", "posted_at": "2024-04-13 15:01:25", "comments": 0, "source_title": "Nuntii Latini", "source_text": "Nuntii Latini | Yle Areena\n\nHypp\u00e4\u00e4 sis\u00e4lt\u00f6\u00f6n\n\nyle.fi\n\n# Nuntii Latini\n\n383 jaksoa\n\nNuntii Latini, conspectus rerum internationalium hebdomadalis, est programma\nRadiophoniae Finnicae Generalis (Yle) in terrarum orbe unicum.\n\n  * ### USA et Mexicum de immigratione coercenda consentiunt\n\nUSA et Mexicum consensionem immigrationis coercendae invenerunt. Itaque USA\nportoria quinque centesimarum, sicut ante minitabatur, mercibus Mexicanis non\nimponet. Mexicum autem ad fines suos milites collocat, qui immigratores per\nMexicum in USA venientes coerceant. Praeterea promisit se illos immigratores\nrecepturum esse, quos magistratus Americani remitterent. Putin et Xi Jinping\nde commercio pactiones fecerunt Praesidens Russiae Vladimir Putin et Xi\nJinping, praesidens Sinarum, complures pactiones commerciales in Foro\ncommerciali Petropolitano fecerunt, cui die Veneris (7.6.) intererant. Putin\nAmericanos de egoismo oeconomico accusavit, bella commercialia et sanctiones\ndamnavit atque vituperavit, quod illi societatem Huawei ex mercatu mundano\nextrudere vellent. Xi Jinping autem fuit in verbis moderatior. Censebat\nordinem oeconomiae mundanae mutandum esse, ut inaequalitates superarentur.\nAddidit fieri non posse, ut populi impedirentur, ne meliorem vitam\naffectarent. Russiam laudabat, quod utilem cooperationem cum mutua\naestimatione et aequalitate creare niteretur. Febris suina Africana etiam\nFinniae imminet Febris suina Africana est morbus subus et apris letalis, qui\nante quadraginta annos in Europam meridionalem-occidentalem transiit. Hodie in\nAsia meridionali-orientali vulgatur et iam in Sinis grassatur atque in Estonia\net Russia prope confinium Finniae invenitur. In homines contagione non\ntransit, sed oeconomiae suinae etiam apud Finnos male imminet. Ingentes naves\nperiegetas in Finniam portant Hac aestate in portus Helsinkienses trecentae\nnovem (309) naves internationales exspectantur, quae quingenta quinquaginta\nquinque milia (550 000) periegetarum portant, inter quos numerus Asiaticorum\nusque crescit. Maximae naves sunt longitudine trecenta sexaginta (360)\nmetrorum. Etiam commeatus ex Finnia in Suetiam et Estoniam gratiam apud\nhomines feriatos servavit. Septem ad bonam vitam consilia Professor Seppo\nKoskinen, qui per decennia valetudinem Finnorum investigavit, hominibus\nquadraginta fere annorum septem consilia dat, quid illis faciendum sit, ut per\nreliquam vitam bene valeant nec infirmi et decrepiti in asylo marcescant.\nPrimo: tabacum denique relinque. Secundo: memento te alcoholum non tolerare\nsicut ante. Tertio: dormi septem vel octo horas. Quarto: praefer legumina et\nfructus, cave carnem rubram. Quinto: cotidie vel ambulando corpus exerce.\nSexto: cholesterolum et pressionem sanguinis observa. Septimo: operam da, ut\ntempus commune cum proximis habeas. \u2013 Interrogante professore Koskinen, quid\nin vita neglexissent, homines veteres plerumque responderunt: \u201dsocietatem cum\nproximis\u201d. Nuntii Latini finiti Nuntii Latini Radiophoniae Finnicae Generalis,\nqui inde ab anno millesimo nongentesimo undenonagesimo (1989) iam triginta\nannos septimanatim emittuntur, post hanc emissionem finiuntur et decreto\nmoderatorum radiophonicorum post ferias aestivas non continuabuntur.\nAuscultatoribus, quorum grex ad omnes orbis continentes amplificatus est,\npropter fidelitatem gratias quam maximas agimus et valedicimus. Tuomo Pekkanen\n\n4 minpe 14.6.2019\n\n  * ### Finis anni scholastici\n\nKalendis Iuniis (1.6.) in Finlandia finis anni scholastici celebrabatur. Tum\namplius quingenta milia scholarium ad ferias aestivas agendas dimissa sunt.\nViginti quinque milia studentium in examine maturitatis approbata sunt,\noctoginta milia specimina scholae professionalis absolverunt. Qui numerus\nquinque milibus maior est quam anno praeterito. (Satu Tuominen) Regimen\nFinlandiae Die Lunae (3.6.) Finlandia novum regimen accepit, cui praeest Antti\nRinne, moderator factionis democratarum socialium. Nova coalitio ex quinque\nfactionibus et undeviginti ministris constat. Socialistae in administratione\nseptem ministros habent, factio centralis quinque, prasini tres, cum foedus\nsinistrum et factio popularis Suetica ibi binas sedes occupent. (Reijo\nPitk\u00e4ranta) Trump in Britannia Septimana ineunte praesidens Americanorum\nDonald Trump coniuge comitatus visitationem statalem in Britanniam fecit, ubi\nregina Elisabet II eum ritu sollemni recepit. Multi Britanni huic itineri\nadversabantur, cum censerent praesidentem verbis suis ante adventum factis\nrebus Britannorum internis se interposuisse. Itaque magna multitudo hominum ei\nreclamantium in vias Londinii convenit. (Reijo Pitk\u00e4ranta) De oeconomia\nmundana Anno proximo oeconomia mundana tribus fere centesimis crevit. Hoc anno\nillud incrementum aliquanto minus esse videtur, ut ex relatione Argentariae\nmundanae apparet. In causa sunt discordiae commerciales, quae inter maximas\nnationes mundi ortae sunt. Constat Americanos non solum cum Sinensibus, sed\netiam cum Mexicanis de rebus commercialibus rixari. (Reijo Pitk\u00e4ranta) Nomina\naerodromorum Praesidens Russiae Vladimir Putin documento subscripsit, quo\ndecernitur, ut circiter quadraginta aeriportus Russici novum nomen accipiant.\nId fit ad honorem imperatorum et scriptorum nec non eorum, qui de re\naeronautica et spatio cosmico cognoscendo optime sunt meriti. Itaque unus ex\naerodromis Moscuensibus ex Alexandro Pushkin appellatur. (Reijo Pitk\u00e4ranta)\nNova lex venandi Kalendis Iuniis (1.6.) in Finlandia nova lex valere coepit,\nex qua aliquot animalium genera pro bestiis alienis et noxiis habentur. Quam\nob rem venatoribus licentia data est ea per totum annum variorum armorum ope\npetendi, dummodo ne ea veneno aut vi electrica occiderent. In his an\u00edmalibus\nsunt nyctereutes, ondatra, procyon. (Reijo Pitk\u00e4ranta) De re pedifollica Hodie\nsive die septimo mensis Iunii (7.6.) Lutetiae Parisiorum ludi mundani\npedifollii feminarum initium capiunt, cum grex Francogalliae prima lusione\nCoreanis Meridianis occurrit. His certationibus viginti quattuor manus\nnationales in sex sectiones sortitae intersunt. Certamen finale Nonis Iuliis\n(7.7.) in stadio Lugdunensi instituetur. (Reijo Pitk\u00e4ranta)\n\n4 minpe 7.6.2019\n\n  * ### Comitia Europaea\n\nComitia, quibus delegati ad proximum quinquennium (2019-2024) in parlamentum\nEuropaeum eligebantur, septimana vergente in omnibus membris Unionis Europaeae\nfacta sunt. Ex duodetriginta nationibus septingenti quinquaginta unus (751)\ndelegati, inter eos tredecim Finni, designati sunt. In Finnia paene\nquadraginta tres centesimae (42,7%) ex civibus suffragium habentibus ad urnas\naccesserunt. Ex delegatis Finnis feminae sunt septem, viri sex. Conservativi\ntres delegatos habent, socio-democratae, prasini, centrales, Finnique\nfundamentales binos, factio sinistra et popularis Suetica singulos. Maximum\napud Finnos numerum suffragiorum accepit Eero Hein\u00e4luoma (128 007), pristinus\npraeses factionis socio-democraticae et praeses parlamenti Finniae. Eventus\ncomitiorum ostendit vires politicas inter se oppositas in Europa surrexisse.\nMagnae factiones traditionales, ut centrales et socio-democraticae,\ndescenderunt, nationalistae dextri et prasini ascenderunt. Praecipue in Europa\norientali prasini in comitiis victorias conspicuas reportaverunt. Numerus\nsuffragium habentium in Unione Europaea erat quadringentae viginti septem\nmiliones. Theresa May munus deponet Theresa May nuntiavit se die septimo\nmensis Iunii (7.6.) praesidatum factionis conservativae deposituram esse sed\nmunere primae ministrae functuram, donec novus praeses factioni crearetur.\nSuccessor Theresae May, qui etiam proximus primus minister Britanniae fiet, a\nconservativis exeunte mense Iulio creabitur. Iam octo candidati nuntiaverunt\nse munus competituros esse. Promotiones Ordinis Philosophorum Ordo\nPhilosophorum sive Facultas Philosophica Universitatis Helsinkiensis sollemnes\npromotiones (24.5.) celebravit. Magistri et doctores, qui examinibus ad gradum\nobtinendum necessariis approbati erant, insignibus academicis ritu antiquo\nornati sunt. Magistri coronam lauream et anulum aureum, doctores pileum et\ngladium, omnes diploma Latinum acceperunt. Qui ante quinquaginta annos (1969)\nin eadem facultate promoti erant, titulo magistri aut doctoris semisaecularis\nsunt decorati. Doctores honoris causa promoti sunt novem homines studiis\nscientificis insignes. Profestrix Marja-Liisa Riekkola, promotrix legitime\nconstituta, promovendis insignia academica obtulit. Celebrationes triduanas\nsaltatio festiva clausit. Finni in hocceo glaciali magistri Ludi mundani\nhoccei glacialis, in Slovakia facti, die Dominico (26.5.) finiti sunt.\nSuperatis tam Suetis quam Russis Finni in certamen finale venerant. Victis\nCanadensibus numeris tria ad unum (3-1) aurea nomismata obtinuerunt. In\ncertamine de nomismatis aeneis Russi de Tzekis victoriam reportaverunt. Ubi\nprimum eventus certaminum pro certo constitit, cives, qui ludos per\ntelevisionem spectaverant, in variis patriae partibus victoriam Finnorum\ncelebrare coeperunt. In foro mercatorio Helsinkiensi circiter decem milia\nhominum usque ad multam noctem comissabantur et sequenti die, cum lusores in\npatriam revertissent, in urbis viridario festum populare in gregis honorem\ninstitutum est. Tuomo Pekkanen\n\n4 minpe 31.5.2019\n\n  * ### Quid Niinist\u00f6 dixerit\n\nIn Finlandia de inaequalitate regionali disputatum est. Hanc quaestionem etiam\npraesidens Sauli Niinist\u00f6 tetigit, cum iter provinciale in urbem Joensuu\nsuscepisset. \u201dRei publicae\u201d, inquit, \u201dplurimi interest, ut tota terra\nincolatur et ruri iuvenes agricolae habitent, qui cibariis proferendis operam\ndent et de silvis nostris diligenter curent\u201d. (Reijo Pitk\u00e4ranta) De Consilio\nEuropaeo Maior pars civitatum Consilii Europaei sperat fore, ut Russia in\nConsilio remaneat. Russi abhinc duos annos pretia societatis exsolvere\ndesierunt, cum Crimaea capta iis in sessionibus generalibus venia loquendi non\ndata esset. In conventu Helsinkii nuper habito statutum est, ut officia\nRussiae praestanda essent, si particeps negotiorum Consilii esse desideraret.\n(Saara Honkanen) Comitia in Australia Septimana vergente in Australia comitia\nparlamentaria habita sunt. Victoriam eorum reportaverunt conservativi et\nliberales, ex quorum coalitione regimen Australiae hodiernum constat. Eventus\nsuffragii inopinatus erat, nam ex percontationibus opinionum ante electiones\nfactis apparuit factionem operariorum ceteris partibus praevalere. Colloquia\ncomitialia imprimis ad oeconomiam et mutationem climaticam pertinebant. (Reijo\nPitk\u00e4ranta) Scandalum Austriae In Austria scandalum politicum ortum est, quod\neffecit, ut regimen dissolveretur et in civitate mense Septembri nova comitia\nhaberentur. Causa et origo huius rei est Heinz-Christian Strache, vice-\ncancellarius foederalis et praeses Factionis libertatis Austriae. Is enim\nrepertus est cum oligarchis Russiae collusisse, ut ab iis diversa commoda\nacquireret. (Reijo Pitk\u00e4ranta) De ebola in Congo Magistratus sanitarii\nsolliciti sunt de febri haemorrhagica periculosissima, quae iam per multos\nmenses in Congo grassatur. Ex eo morbo Ebola vulgo dicto post mensem Augustum\namplius mille homines mortui sunt, et numerus contagiorum usque augeri\nvidetur. Opera medicorum aegrotos curantium difficilior redditur conflictibus\nmilitaribus, qui illam regionem vexant. (Reijo Pitk\u00e4ranta) Nuntius ex Polonia\nIn Polonia quaedam mulier senos liberos simul peperit, ut e nosocomio\nCracoviensi nuntiatum est. Casus tam rarus est, ut tale quid semel in quattuor\naut quinque miliardis partubus fere fiat. Infantes, e quibus quattuor filiae,\nduo autem filii sunt, per sectionem caesaream in mundum venerunt. Mater et\nliberi bene valere dicuntur. (Reijo Pitk\u00e4ranta) Dinosaurus alatus In Bavaria\nGermanorum novum dinosauri genus repertum est. Ex fossili eius alato apparet\nillum animantem avis similem fuisse, quippe qui in modum avium hodiernarum\nalas agitare posset. Quam ob rem inventum recens factum multum ad\ninvestigationem volatus avium conferre existimatur. (Reijo Pitk\u00e4ranta)\n\n4 minpe 24.5.2019\n\n  * ### De novo regimine componendo\n\nAntti Rinne, praeses factionis socio-democratarum, postquam colloquia cum\nomnium factionum praesidibus habuit, ad consultationes quattuor partes\nconvocavit, quae cum socio-democratis regimen componerent, scilicet Factionem\ncentralem, Prasinos, Sinistram, Sueticam. In oppositione manebunt\nConservativi, Democratae Christiani atque Finni veri sive fundamentales, quos\nRinne ex consultationibus exclusit. Si hoc consilium perfectum erit, regimen\nin parlamento ducentorum delegatorum centum septendecim (117) delegatos\nhabebit, oppositio autem octoginta tres (83). Propositum est, ut novum regimen\nante Kalendas Iunias a praesidente rei publicae nominari possit, nam a\nKalendis Iuliis praesidatus Unionis Europaeae in Finniam ex Romania transibit.\nPraesidens Niinist\u00f6 matres decoravit Die matrum (12.5.) triginta quinque\nmatres de liberis et familiis optime meritae praemiatae sunt, cum in festo\nHelsinkii celebrato a praesidente rei publicae Sauli Niinist\u00f6 nomismata primae\nclassis ordinis Rosae Candidae Finniae acceperunt. Nomisma est matribus\nindicio laboris pretiosi, quem in sua familia aut in societate praestiterunt.\nArs Samica in Biennali Veneziano exposita Biennale Venezianum (La Biennale di\nVenezia) artifices et activistas sociales ex toto orbe terrarum alternis annis\nVeneziam colligit. Hoc anno in Biennali Veneziano, die Sabbato (11.5.)\ninaugurato, etiam ars Samica sive Lapponica praesto est. Inter artifices\neminent pictrix Outi Pieski et moderatrix documentariorum Suvi West. Outi\nPieski exposuit opus \u201dOvdav\u00e1zzit \u2013 Forewalkers\u201d, id est \u201dPraeambulatores\u201d,\nnominatum. In eo tollit certamen, quod Sami trans limites nationales pro\nautodeterminatione in terras et aquas ipsorum agunt, atque affirmat necesse\nesse, ut vita in stabili et durabili cohabitatione cum necessitatibus naturae\nfundamentum habeat. Sinenses et Americani portoria invicem posuerunt Cum\nconsultationes commerciales inter Sinenses et Americanos (11.5.) rebus\ninfectis finitae essent, praesidens Donald Trump portoria mercium Sinensium ad\nviginti quinque centesimas auxit. Quae portoria ad quinque milia septingentas\n(5700) merces pertinent, quarum pretium in commercio mutuo est circiter\nducenta miliarda dollarorum. Quo facto ministerium aerarii publici Sinensium\ncontra nuntiavit se mercibus Americanis portoria sexaginta miliardorum\ndollarorum sive plus quinquaginta trium miliardorum euronum impositurum esse,\nquae a Kalendis Iuniis valerent. Merces Americanae, ad quas nova portoria\npertinent, quinque milia centum quadraginta numerantur. Papa: abusus sexuales\nsacerdotum palam faciendi Papa Franciscus motu proprio litteras apostolicas\ncontra abusus sacerdotum sexuales dedit: Omnes ministri ecclesiae de abusibus\nsexualibus et suspicionibus sibi notis superioribus nuntiarent; haec pertinere\nad acta sexualia contra liberos aliosque homines vulnerabiles, ad materiam\npornographicam asservandam, ad crimina sexualia occultanda. Decretum papae\netiam ad suspiciones regressivas attinet. Tuomo Pekkanen\n\n4 minpe 17.5.2019\n\n  * ### Consilium Arcticum\n\nDuobus annis proxime praeteritis Finlandia Consilio Arctico praefuit, qui ordo\nex octo civitatibus constat. Die Lunae (6.5.) ministri terrarum illius\nConsilii sociarum in urbem Rovaniemi convenerunt, ut documentum finale ad res\narcticas pertinens divulgarent. In participantibus erant Mike Pompeo, minister\na rebus exteris Americanorum, et Sergei Lavrov, collega eius Russus. Conventus\nparum successit, nam ministris non contigit, ut pronuntiationem communem\nefficerent. (Reijo Pitk\u00e4ranta) Nuntius ex Irania Praesidens Iraniae nuntiavit\ncivitatem suam recusare, quominus omnes leges tractatus nuclearis\ninternationalis observaret. Nondum autem aperuit, quo modo Irania illud pactum\nviolatura esset. Americani eundem tractatum iam antea servare desierunt, quod\npraesidens Donald Trump eum suis noxium habebat. Iraniani etiam flagitaverunt,\nut sanctiones sibi impositae leviores redderentur. (Reijo Pitk\u00e4ranta) Oratio\nimperatoris Naruhito, imperator novus Iaponiae, cives suos hortatus est, ut\ncum peregrinis paci gentium conciliandae operam darent. Orationem primam in\nmaeniano palatii Tokiensis multitudine auditorum acclamante habuit. Familia\nimperatoria nova die Saturni sexies in publicum prodiit. Dies festus\ninaugurationis mense Octobri agetur. (Satu Tuominen) De calamitate a\u00ebria Unus\net quadraginta homines vitam amiserunt calamitate a\u00ebria, quae die Dominico\nvesperi in aeriportu Moscuensi accidit. Aeroplanum Russicum, cum iter\nMurmanskam versus faceret, Moscuam redire coactum est. Ad terram descendens\nigne correptum est, quo factum est, ut amplius dimidia pars duodeoctoginta\nvectorum interiret. (Reijo Pitk\u00e4ranta) Leonardo celebratus Postridie Kalendas\nMaias (2.5.) quingenti anni acti erant, cum Leonardo da Vinci, artifex et\npolyhistor celeberrimus Italianus mortuus est. Ad memoriam eius recolendam\nAmbaciae, in urbe Francogalliae, sollemnitas celebrata est, cui praesidentes\nItaliae et Francogalliae intererant. (Reijo Pitk\u00e4ranta) Status naturae orbis\nPaene quingenti investigatores internationales examinaverunt, qualis esset\nstatus naturae orbis terrarum. Relatione illius studii edita existimant\ncondicionem naturae globi terrestris tanta velocitate debilitari, ut saltem\ntertia pars eius ante annum bis millesimum quinquagesimum pereat. Neque illum\ninteritum solum ad herbas pertinere, sed etiam ad omnia animantium genera.\n(Reijo Pitk\u00e4ranta) Sationes vernae Mense Maio ineunte hiems gelida cum nivibus\net imbribus in Finlandiam rediit, quo factum est, ut progressus veris\npaulisper tardaretur. Quae quamvis ita essent, sationes vernae in regionibus\nterrae meridianis iam ad finem fere sunt adductae. Id inde fit, quod ultimi\nmensis Aprilis dies ad sementem faciendam agricolis idonei erant. (Reijo\nPitk\u00e4ranta)\n\n4 minpe 10.5.2019\n\n  * ### Imperator Akihito potestatem deposuit\n\nImperator Iaponiae Akihito potestatem deposuit. Kalendis Mais Naruhito filius\nmaximus natu illi successit. In Iaponia imperator his ducentis annis numquam\nse munere abdicavit, sed petitu imperatoris Akihito, qui octoginta quinque\nannos natus valetudine laborat, lex mutata est. Dynastia Iaponiae, quae\npotestatem inde a quinto saeculo tenet, est in mundo vetustissima. Kim et\nPutin convenerunt Vladimir Putin, praesidens Russiae, et moderator Coreae\nseptentrionalis Kim Jong-un Vladivostokii die Iovis (25.4.) convenerunt. Kim\ncensebat pacem in paeninsula Coreana de USA dependere et consilia dolosa, quae\nAmericani in conventu mense Februario in Vietnamia habito ostendissent,\ndurissimis verbis vituperavit. Praesidentem Putin invitavit, ut Coream\nseptentrionalem visitaret. Novum parlamentum inauguratum Praesidens Sauli\nNiinist\u00f6 novum parlamentum Finniae die Iovis (25.4.) oratione sollemni\ninauguravit. Politicos annorum proximorum reprehendit, cum dixit eos officia\nintermisisse et de captis consiliis collegas ministros accusavisse. Hoc\ndecennio iam quinquies administrationem patriae mutatam esse. Dies veteranorum\nin Finnia celebratus Dies militum veteranorum vicesimo septimo mensis Aprilis\n(27.4.) apud Finnos celebratur, nam illo die anni millesimi nongentesimi\nquadragesimi quinti (1945) bellum in Lapponia contra Germanos finitum est.\nHodie tantum circiter novem milia octingenti veterani Finni vivunt, quorum\naetas media est nonaginta quattuor annorum. Populatio rhinocerotum\npericlitatur Numerus rhinocerotum in mundo inter centum quindecim et centum\ntriginta milia esse censetur. Populationi imminent venatores clandestini,\nhabitationes rarescentes, inquinatio morbique. Ante duos annos plus ducenti\nrhinocerotes in Namibia anthrace perierunt. In viridario nationali Aethiopiae\nmense Aprili duodetriginta rhinocerotes de causa adhuc ignota mortui reperti\nsunt. Interitus silvarum tropicalium imminet Ordo Global Forest Watch annuam\nde statu silvarum tropicalium relationem nuper divulgavit. Anno proximo (2018)\narea silvarum maior quam Belgium disparuit. Silvae maximam partem delentur, ut\nalimenta, sicut caro bovina, oleum palmarum, socolata producantur.\nInvestigatores praecipue propter silvas pluviales solliciti sunt. Plurimae\nsilvae naturales caesae sunt in Brasilia. In ultimis silvis Brasiliensibus\nvivunt aborigines, qui numquam cum hominibus occidentalibus consuetudines\nhabuerunt et silvis deletis habitationes perdunt. Magnus est interitus\nsilvarum etiam in Columbia, Bolivia, Africa occidentali. In Ghana et Litore\nEburneo etiam propter aurifodinas et culturam cacaonis silvae caeduntur.\nCaelum Finniae mane et vesperi rubet Hoc tempore, sole horizonti\nappropinquante, caelum Finniae insolito modo rubet. Primum putabatur causam\nphaenomeni esse pulverem Saharae, qui tempestatibus in altitudinem efferretur\net usque ad terras septentriones extenderetur. Postea compertum est diluculum\net crepusculum amplissima nube colorari, quae ex polline et cinere incendiorum\nRussiae et Belorussiae oriretur. Tuomo Pekkanen\n\n4 minpe 3.5.2019\n\n  * ### Strages in Srilanca\n\nDie Dominico (21.4.) sive eo ipso die, cum Christiani ubique terrarum festum\nfestorum celebrabant, in Srilanca octo ictus terroristici facti sunt, quibus\namplius trecenti homines vitam amiserunt et circiter quingenti vulnerati sunt.\nImpetus praesertim ad ecclesias catholicas, ubi populus magna multitudine\nmissam sollemnem agebat, nec non ad deversoria viatoribus grata directi erant.\nInter mortuos amplius triginta peregrini erant. (Reijo Pitk\u00e4ranta) Impetus\ncondemantur 'Ex octo displosionibus Srilancae omnino sex in urbe principe\nColombo acciderunt, sed omnium funestissima facta est in Negombo. Qui fuerint\nauctores illarum stragium, nondum constat. Sunt autem, qui putent aggressiones\nalicui gregi islamistico locali attribuendas esse. Papa Franciscus una cum\ncompluribus aliis moderatoribus mundi illos ictus vehementer condemnavit.\n(Reijo Pitk\u00e4ranta) Novus praesidens Ucrainae In Ucraina comitia\npraesidentialia habita sunt, quorum victor manifestissimus evasit Volodymur\nZelenskyi. Is enim septuaginta tres centesimas (73%) suffragiorum sibi\nparavit, cum adversarius eius Petro Poroshenko, praesidens hodiernus, nonnisi\nviginti quattuor centesimas (24%) acciperet. Zelenskyi est actor fabularum\ncomicarum quadraginta unum annos natus sed etiam iuris consultus. (Reijo\nPitk\u00e4ranta) Quid Merkel dixerit Moderatores Unionis Europaeae Ucrainam\nlaudaverunt, quod per tota comitia leges democraticas et principia\nlegitimitatis observavisset. Angela Merkel, cancellaria foederalis Germaniae,\npraesidenti Zelenskyi recens electo gratulata est sperans fore, ut res\nUcrainae eventu comitiorum stabilirentur. \u201dRegimen Germaniae\u201d, inquit, \u201detiam\nposthac eo tendit, ut integritas Ucrainae servetur.\u201d (Reijo Pitk\u00e4ranta) De\nrebus Aegypti Suffragatores Aegypti mutationes legis fundamentalis\napprobaverunt, quae potentiam praesidentis et exercitus civitatis augent. Quae\ncum ita sint, praesidens Abdul Fattah al-Sisi, qui abhinc quinque annos munus\niniit, usque ad annum bis millesimum tricesimum (2013) rem publicam\nadministrare potest. Etiam parlamentum Aegypti novas leges accepit. (Reijo\nPitk\u00e4ranta) De infarctu cordis Adhuc pauciores Americani infarctu cordis\nlaborant eoque moriuntur ut ex investigatione recens facta apparet. Hic\nprogressus prosperrimus, qui etiam in Finlandia conspicitur, e multis modis\nvivendi mutatis ortus est. In his causis sunt fumificatio deminuta, copia\ncholesteroli inferior reddita, pressio sanguinis minor. (Reijo Pitk\u00e4ranta)\nHorticultura verna Quamquam dimidium Finlandiae nive tectum est, in partibus\nterrae australibus ver tam adolevit, ut labores hortenses inciperentur.\nAmatores horticulturae consumptionem plasticae deminuere volunt, quam ob rem\nusum materiarum naturalium in areis hoc anno crebrescere creditur.\nHorticultores etiam biodiversitatem fovere conantur inserendis plantis, quae\npapiliones et apes attrahunt. (Saara Honkanen)\n\n4 minpe 26.4.2019\n\n  * ### Comitia Finniae parlamentaria\n\nIn comitiis Dominica palmarum factis in parlamentum Finnorum ducenti delegati\nin quadriennium creati sunt. De maximo delegatorum numero Socio-democratae et\nFinni fundamentales et Conservativi diu ex aequo certabant. Suffragiis\ncomputatis apparuit Socio-democratas quadraginta (40) delegatis acceptis\nFinnos fundamentales, qui undequadraginta (39) ceperunt, duabus centesimae\ndecimis suffragiorum superavisse. Tertium locum ceperunt Conservativi (37\ndelegati), quos sequuntur Factio centralis (31), Prasini (20), Foederatio\nsinistra (16), Factio popularis Suetica (10), Democratae Christiani (5)\nceterique minores. Maximam cladem accepit Factio centralis, quae, cum in\npriore parlamento undequinquaginta delegatos habuisset, in novo tantum unum et\ntriginta habebit. Eventus comitiorum ostendit campum politicum in Finnia\nmutatum esse. Iam non sunt tres factiones ceteris superiores sed tres vel\netiam quinque admodum magnae factiones et multae minores. Partes centesimae\nsuffragiorum et Socio-democratis et Finnis fundamentalibus et Conservativis\ndatae sunt prope aequales (17,7 \u2013 17,5 \u2013 17%). Novum regimen componere\ndifficile Apud Finnos mos est, ut comitiis parlamentariis factis praeses\nmaximae factionis regimen componere conetur. Quod munus nunc pertinet ad\npraesidem socio-democratarum, qui est Antti Rinne. At ille, sicut et praeses\nconservativorum Petteri Orpo, ante comitia dixit se cum Finnis fundamentalibus\net praeside eorum Jussi Halla-aho vix cooperari posse. Pars feminarum in novo\nparlamento aucta In novum parlamentum plures feminae creatae sunt quam umquam\nante. Numerus earum est quattuor et nonaginta (94), quae sunt quadraginta\nseptem centesimae (47%). Ex viginti delegatis prasinorum feminae sunt\nseptendecim, ex quadraginta delegatis Socio-democratarum viginti tres. Inter\nfeminas creatas praeses Foederationis sinistrae Li Andersson viginti quattuor\nmilibus suffragiorum excellit. Certamen finale hoccei glacialis feminarum\nDominica palmarum in stadio Esboensi certamen finale ludorum mundanorum hoccei\nglacialis feminarum inter USA et Finniam factum est. Cum feminae Finniae\nretibus duo ad unum (2-1) superiores factae essent, arbitri recens rete\nillarum reiecerunt. Plerique hoccei glacialis periti censent victoriam a\nfeminis Finnis inique raptam esse. Incendium in Notre Dame In Notre Dame,\necclesia cathedrali Parisiensi, sero die Lunae (15.4.) saevum incendium ortum\nest. Tectum et turris altissima in eo aedificata corruerunt. Notre Dame,\ncathedralis plus octingentorum quinquaginta annorum, cor historiae et culturae\nParisiensis habetur. Incendium ex laboribus tecti renovandi ortum esse\naestimatur. Siphonarii circiter quingenti ignem coercebant et opera artis,\nquae plurima intra ecclesiam erant, tutabantur. Die Martis flamma et fumus iam\nnon videbantur. Praesidens Emmanuel Macron pollicitus est ecclesiam Notre Dame\nin pristinum statum restitutum iri. Multae societates et homines privati\nauxilium ad sumptus renovationis iam promiserunt. (Tuomo Pekkanen)\n\n4 minpe 19.4.2019\n\n  * ### Memoria stragis Ruandae\n\nDie Dominico (7.4.) viginti quinque anni acti erant, cum genocidium in Ruanda\ninitium cepit. Die enim septimo mensis Aprilis anno millesimo nongentesimo\nnonagesimo quarto (7.4.1994) accidit, ut princeps minister \u0301Ruandae, qui e\ngente Hutuorum erat, a militibus Tutsorum occideretur. Secuta est strages\ncentum dierum, quo tempore octingenta fere milia Tutsorum interfecta sunt.\n(Reijo Pitk\u00e4ranta) Quid Niinist\u00f6 dixerit Die Martis (9.4.) praesidens\nFinlandiae Sauli Niinist\u00f6 praesidentem Russiae Vladimir Putin convenit. Hoc\nfactum est Petropoli, ubi conventus Fori Arctici habitus est. Niinist\u00f6\ninterrogatus, quid de sanctionibus ab Unione Europaea Russis impositis\ncenseret, ait eas tamdiu valere, quamdiu Russi paeninsulam Crimaeam tenerent\net in Ucraina bellum gereretur. (Reijo Pitk\u00e4ranta) Rerum in Libya status\nConsilium securitatis Nationum Unitarum exercitum Libyae nationale hortatum\nest, ne in urbem principem Tripolim invaderet. De petitione impetus\nintermittendi concorditer decreverat. Regimine ducis Muammar Gaddafi oppresso\ncopiae, quibus dux generalis Khalifa Haftar praeest, regionem orientalem\nexpugaverunt. Hic Haftar administrationem suam cum regimine Tripolitano\ncontendentem habet. (Satu Tuominen) Comitia in Israele facta Die Martis (9.4.)\nin Israele comitia parlamentaria facta sunt, quorum victor evasit Banjamin\nNetanjahu, praeses factionis dextrae nomine Likud. Parlamentum Israelis centum\nviginti sedes habet, e quibus Likud triginta quinque sibi conciliavit. Totidem\nsibi paravit Unio comitialis caeruleo-alba, quae dicitur. Factio autem Likud\nuna cum partibus sociis principatum parlamenti obtinuit. (Reijo Pitk\u00e4ranta)\nInundationes Iraniae Iam complures septimanae sunt, cum Irania magnis imbribus\net inundationibus vexatur. Pessima damna acceperunt regiones civitatis\noccidentales. Calamitas iam tanta fuit, ut circiter septuaginta homines aquis\net labinis terrae vitam amitterent. Paene duo milia vicorum et oppidorum in\npericulo versantur, et octoginta quinque milia civium domum relinquere coacta\nsunt. (Reijo Pitk\u00e4ranta) Finlandia urbanior fit Adhuc plures Finlandenses in\nmaiores urbes migrant. Sunt, qui putent anno bis millesimo quadragesimo (2040)\napud nos tres tantum urbes crescentes fore. Alicubi, praecipue in paroechiis\nruralibus, numerus incolarum usque deminui videtur Qui rerum progressus\nimprimis nativitati decrescenti tribuendus est. (Reijo Pitk\u00e4ranta) De\nsuffragio anticipato Postridie Idus Apriles (14.4.) sive die Dominico proxime\nfuturo in Finlandia comitia parlamentaria instituentur. More solito civibus\noccasio data est iam in antecessum suffragandi, qua facultate tertius quisque\nsuffragator usus est. Ante diem enim electoralem plus decies centena milia\nhominum sententiam tulerunt. (Reijo Pitk\u00e4ranta)\n\n4 minpe 12.4.2019\n\n  * ### Zuzana \u010caputov\u00e1 praesidens Slovakiae\n\nZuzana \u010caputov\u00e1, candidata factionis Slovakiae Progressivae, praesidens\nSlovakiae designata est, cum in altero suffragio plus duodesexaginta\ncentesimas sententiarum sibi collegit. In primo suffragio plus quadraginta\ncentesimas acceperat. \u010caputov\u00e1 est prima praesidens femina Slovakiae. In\nambitione praesidentiali sententiola praeconialis eius erat: \u201dSurge contra\nmalignitatem\u201d. Fautoribus suis pollicita est se culturam patriae politicam\npurgaturam esse. Dixit se eventu suffragii gaudere, sed maxime eo, quod fieri\npotuisset, ut veritas patefieret et studium hominum etiam sine verbis\naggressivis suscitaretur. Ambitionem suam ostendisse humanismum,\nsolidaritatem, veritatem esse valores, qui in societate civili magni\nhaberentur. Immigratores navem petroleariam occupaverunt Milites exercitus\nMelitensis impetu facto navem petroleariam ceperunt, quam profugi Africani\noccupaverant. Navis in portum Valettae, urbis principis Melitae, gubernata\nest. Petrolearia, in Turciam ascripta, ex aquis litoralibus Libyae centum octo\nhomines servaverat, sed cum profugi comperissent se in Libyam remissum iri,\npars eorum navem occupavit. Nauarcho imperavit, ut in Europam, aut in Melitam\naut in Lampedusam, insulam Italiae navigaret. At inter navigationem nauarchus\nexercitum Melitensem appellavit, qui tribus navibus bellicis et helicoptero\nsuccurrit. Relatum non est, an in petrolearia occupanda vis adhibita esset.\nAbductores tamen manicis ligati in carcerem Valettensem coniecti sunt. Eventus\nHora Mundi (Earth Hour) In eventu \u201dHora Mundi\u201d appellato lumina aedificiorum\npublicorum in variis mundi partibus ad unam horam exstincta sunt. Actio\nvespere Sabbati, hora locali octava cum dimidio (20.30), in singulis terris\niniit. Propositum actionis, iam tertium decimum ab ordine WWF (World Wildlife\nFund) institutae, est moderatores mundi de climatis mutatione commonere.\nDelphini mortui in litus Galliae eiecti Numerus insolitus delphinorum\nmortuorum in litus Galliae Atlanticum hoc anno eiectus est. Iam tribus\nmensibus huius anni plures delphini in oram eiecti sunt quam toto anno\nproximo, nam a mense Ianuario saltem mille centum cadavera reperta sunt. Causa\nmortis plerumque est, quod delphini retibus piscatorum implicati suffocantur.\nNumerus civium Finniae paululum crevit Numerus civium Finniae anno proximo\nminus quinque milibus hominum (4789) crevit. His quinquaginta annis\nincrementum tam lentum non fuit. Proximo quinquennio numerus eorum, quorum\nsermo patrius erat Finnicus, Sueticus aut Samicus, triginta sex milibus\ndecrevit. Eodem tempore numerus linguis peregrinis loquentium circiter centum\nmilibus crevit. Exeunte anno bis millesimo duodevicesimo (2018) plus quam\nquinta pars populi Finniae sexaginta quinque annos compleverat. Illi autem,\nqui nondum quindecim annorum erant, octingenta octoginta duo milia (882 000)\nnumerabantur. Numerus officialis populi Finniae anno proximo exeunte fuit plus\nquinque miliones et dimidium (5 517 919). Tuomo Pekkanen\n\n4 minpe 5.4.2019\n\n  * ### Quid Niinist\u00f6 dixerit\n\nIn Finlandia mense Aprili comitia parlamentaria habebuntur. Praesidens Sauli\nNiinist\u00f6 una cum praesidibus omnium factionum flagitat, ut in civitate pax\ncomitialis servetur. \u201dNemo\u201d, inquit, \u201dcandidatos ullis minationibus aut\nactibus violentis perturbet!\u201d Constat his diebus apud nos bis evenisse, ut\nquis alicui politico vim inferre conaretur. (Reijo Pitk\u00e4ranta) Trump non\naccusatur Robert Mueller, accusator specialis Americanus, postquam in actiones\npraesidendis Donald Trump duos annos inquisivit, opus suum perfecit. Ei\npropositum erat investigare, num Trump, dum praesidatum ambit, cum Russis\ncollusisset. William Barr, minister iustitiae, negavit in relatione recens\nfacta ulla argumenta inveniri, quae probarent praesidentem contra legem\negisse. (Reijo Pitk\u00e4ranta) Isis tandem devictus Isis, ordo islamitarum\nterroristicus, iam devictus est. Ultimus locus, ubi bellatores eius adhuc\nvehementer resistebant, erat vicus nomine Baghuz in confinio Iraquiae et\nSyriae situs. Copiis Americanis et militibus Syriae democraticis multos menses\npugnandum erat, ante quam iis contigit, ut illum vicum in libertatem\nvindicarent. (Reijo Pitk\u00e4ranta) Reclamationes Algeriae In Algeria\nreclamationes vehementes contra praesidentem Abdelaziz Bouteflika\ncontinuantur. Bouteflika, qui Algeriae iam per duo decennia praeest, cives\nsuos ad iram irritavit, cum nuntiaret se in proximis comitiis praesidentatum\ndenuo petiturum esse. Quamvis consilio suo deinde destiterit, id non satis\nputant protestatores, qui postulent, ut Bouteflika statim munus deponat.\n(Saara Honkanen) Navis in periculo maritimo Die Saturni (23.3.) navis nomine\nViking Sky in ora Norvegiae circumvagans in periculum maritimum vocata est.\nAccidit enim, ut omnia quattuor motra eius mari vehementer fluctuante fungi\ndesinerent. In navi circiter mille quadringenti viatores erant, quorum magna\npars helicopteris in tutum deportata est. Maior tamen calamitas evitari\npotuit. (Reijo Pitk\u00e4ranta) Siccitas Californiae remisit In California, quae\nest una e civitatibus Americae Unitis, hac hieme pluviae solito maiores\nceciderunt. Quam ob rem meteorologi septimana proxima nuntiaverunt siccitatem,\nqua illa regio per septem annos continuos laboravisset, iam praeterisse. Quae\nmutatio rerum imprimis herbis regionum montanarum profuit, quae magnifice\nflorere coeperunt. (Reijo Pitk\u00e4ranta) De signis veris obviis In natura\nFinlandiae iam signa veris apparent. Ornithophili narraverunt se aliquot grues\net anseres silvestres in itineribus suis vidisse. Huc accedunt observationes\nde laris et de cycnis canoris factae, ex quibus patet has aves iam in regiones\nseptentrionales redisse. In locis calidis etiam quidam serpentes et insecta in\nconspectum venerunt. (Reijo Pitk\u00e4ranta)\n\n4 minpe 29.3.2019\n\n  * ### Ictus in duas meschitas Novae Zelandiae\n\nIn urbe Christchurch Novae Zelandiae Idibus Martiis (15.3.) ictus\nterroristicus in duas meschitas factus est, in quibus inter preces\npostmeridianas quinquaginta homines sclopetando occisi, totidem fere vulnerati\nsunt. Inter victimas erant Pakistani, Turci, Arabes Saudiani, Indonesiani,\nMalesiani. Auctor sceleris est iuvenis Australianus duodetriginta annorum.\nOccisor brevi captus et carceratus est. In interreti descripserat se\nnationalistam et razistam et negaverat se ad ullum ordinem aut gregem\npertinere. Se voluisse ulcisci mortem Europaeorum, qui in ictibus\nterroristicis aggressorum islamicorum perissent. Nuntiavit se advocatum in\niudicio nolle et semet ipsum rem suam acturum esse. Volatus Boeing 737 MAX 8\nvetiti Postquam aeroplanum Boeing 737 MAX 8 nuper (10.3.) in Aethiopia magna\ncum strage cecidit, volatus eius generis aeroplani primum in tota Europa,\ndeinde in USA et multis aliis in terris vetiti sunt. In similem calamitatem\nsimile aeroplanum Boeing mense Octobri in Indonesia inciderat. Utraque\ncalamitas paulo post, quam aeroplanum ascendit, accidit, et primae\ninvestigationes, de quibus Wall Street Journal rettulit, indicant alias quoque\nsimilitudines in his infortuniis esse. Quia securitas aeroplani ita in dubium\nvocata est, volatus eius intermissi erunt, donec causis calamitatis certius\ncognitis reparationes necessariae in eo perficiantur. Sculptura Leonardi da\nVinci reperta? In museo Londiniensi (Victoria & Albert Museum) est sculptura\n\u201dVirgo et puer ridens\u201d, quam experti Italiani censent a Leonardo da Vinci\nfactam esse. Si recte sentiunt, sculptura est unica, quae ex operibus\nsculptilibus Leonardi restat. Semper constabat Leonardum sculpturas fecisse,\nsed nulla ex illis adhuc agnita est. Virgo Maria est in sculptura largis et\nmultiplicibus vestibus induta, quae per crura eius demanant. Eodem tempore,\nquo opus factum esse creditur, Leonardo da Vinci similes Virginis imagines\ndelineavit. Altera indicatio auctoris est vultus pueri ridentis, cui similes\netiam in picturis linearibus Leonardi apparent. Lex de matrimonio mutatur\nMatrimonium ex lege Finniae ab aetate duodeviginti annorum iungi potest.\nCertis de causis licentia matrimonii etiam minus duodeviginti annos natis\nconcedi potuit, sed nunc hac licentia desistitur. Causa mutationis est\nsollicitudo de salute liberorum. Exempli gratia causae religiosae aut\nculturales ad licentiam concedendam non habentur satis bonae. Usum, ex quo\nmatrimonium a minorennibus iungi possit, omnes fere terrae septentrionales iam\ndeposuerunt aut depositurae sunt. Quae cum ita sint, minorennes nulla licentia\nexceptionali nubere vel coniugem ducere poterunt. Mutatio legis matrimonialis\nFinnorum, a praesidente rei publicae confirmata, Kalendis Iuniis valere\nincipiet. Tuomo Pekkanen\n\n4 minpe 22.3.2019\n\n  * ### Regimen Finlandiae cecidit\n\nRegimen Finlandiae munere suo fungi desiit. Hoc factum est postridie Nonas\nMartias (8. 3.), cum princeps minister Juha Sipil\u00e4 praesidenti rei publicae\nSauli Niinist\u00f6 petitionem dimissionis proposuit. Qui quidem veniam petenti\ndedit, sed eum rogavit, ut administratio eius, quamvis potestate politica\ncareret, negotia publica expedire pergeret. (Reijo Pitk\u00e4ranta) Quid Juha\nSipil\u00e4 dixerit Causa, cur regimen principis ministri Juha Sipil\u00e4 caderet, ibi\ninvenitur, quod ei non contigit, ut renovationem rei socialis et sanitatis ad\neffecrum perduceret. Sipil\u00e4, cum rationem decreti sui publice redderet, ait se\nvocem suam internam in consilio faciendo audivisse. Idem dixit se memorem\nfuisse sententiae, quae diceret \u201dexitum acta probare\u2019. (Reijo Pitk\u00e4ranta) De\nrebus Venetiolae Res Venetiolae in maximam confusionem vocatae sunt, ut vel\ninde apparet, quod illa civitas in praesenti a binis praesidentibus\nadministratur. Quorum unus est Nicolas Maduro, alter Juan Guaid\u00f3, dux\noppositionis. Incolae Venetiolae his septimanis fame, inopia medicamentorum,\nintermissionibus electricitatis laboraverunt. Ministri tamen recusaverunt,\nquominus ab Americanis auxilium peterent. (Reijo Pitk\u00e4ranta) De Estonibus in\nFinlandia Estones, qui ab anno bis millesimo in Finlandiam immigraverunt,\ninopiam operariorum hic levant. Hodie quidem plures sunt, qui in patriam\nredeunt. In Finlandia habitare illis ut antea non iam libet, quod mercedes in\nEstonia auctae sunt, cum sumptus victuales in Finlandia magni pretii essent.\n(Satu Tuominen) De natura Finlandiae Natura Finlandiae usque pauperescit, ut\nex investigatione nuper divulgata patet. Ex generibus herbarum et animantium\nduodecim fere centesimae in periculum adductae sunt. Abhinc decem annos illa\ncopia paene duabus centesimis minor erat. Interitus praesertim ad aves\npertinet, quam ob rem verbi causa Passer domesticus e Finlandia omnino\nevanescere videtur. (Reijo Pitk\u00e4ranta) Memoria Rembrandtiana Hoc anno trecenti\nquinquaginta anni acti sunt, cum Rembrandt, artifex Nederlandensis\nceleberrimus, mortuus est. Ad memoriam eius recolendam in Nederlandia per\ntotum annum complures expositiones instituuntur, quibus opera eius in publico\nproposita sunt. Rembrandt omnino quadringentas fere picturas et magnum numerum\naliorum operum artis post se reliquit. (Reijo Pitk\u00e4ranta) Res athletica\nrenovatur Ambulatio quinquaginta chiliometrorum ex eventibus athleticis\nmaioibus auferetur. Ita constitutum est in conventu, quem Foedus\ninternationale athleticae levis (IAAF) Quatariae habuit. Id decretum post\nludos Olympicos in urbe Tokio futuros (2020) valere incipiet. Postea de\nprincipatu ambulandi tantum in spatiis brevioribus certabitur. (Reijo\nPitk\u00e4ranta)\n\n4 minpe 15.3.2019\n\n  * ### Comitia in Estonia parlamentaria\n\nIn comitiis die Dominico actis Estonienses in novum parlamentum unum et centum\n(101) delegatos creaverunt. Factio dextra-liberalis reformativa triginta\nquattuor (34) delegatos accepit, factio centralis viginti sex (26), factio\npatria-conservativa duodecim (12), democratae sociales decem (10). Plurimum\ncrevit EKRE (Eesti Konservatiivne Rahvaerakond), factio populi conservativa,\nquae sedibus in novo parlamento duplicatis undeviginti (19) delegatos habet.\nMaximum votorum numerum accepit Kaja Kallas, praeses factionis reformativae,\ncui viginti milia octoginta tria (20 083) suffragia data sunt. Probabile\nvidetur, ut illa regimini futuro praesideatur. Constitutio autem novi\nregiminis difficile erit, nam et factio reformativa et democratae sociales iam\nrecusaverunt, quominus cum conservativis (EKRE) cooperarentur. USA et Corea\nMeridiana exercitia militaria restringunt. Exercitia militaria Coreae\nMeridianae et Americanorum, quibus etiam ducenta triginta milia militum\ninteresse solebant, restringuntur. Ministri defensionis utriusque terrae rem\nin colloquio telephonico die Sabbati confirmaverunt. Consilium ad id spectat,\nut labores ad arma nuclearia Coreae Septentrionalis exuenda sustineantur et\ntensio militaris in paeninsula Coreana mitigetur. Venetiae pretium aditus\nperiegetis imposuerunt Carnevalia Venetiarum hornotina post celebrationes\nduarum septimanarum die Martis ad finem venerunt. Neque tantum illis diebus\nsed per totum annum illa urbs amoena et romantica periegetas attrahit.\nCirciter vicenae quinae miliones viatorum quotannis Venetias visitant, ex\nquibus autem quaternae denae miliones unum tantum diem ibi versantur.\nNuperrime Venetiis constitutum est, ut viatoribus diurnis pretium aditus trium\neuronum imponeretur. Proximo anno pretium inter sex et decem (6-10) eurones\nvariabit. Sumptus annui purgationis mediae urbis et monumentorum sunt tricenae\nmiliones euronum. Certamina in Seefeld hiberna Certamina mundialia athleticae\nhibernae in Seefeld Austriae finita sunt. Finni, qui praesertim scridatione et\ndesultura scridatoria olim excellebant, rem pessime gesserunt, cum unum tantum\nnomisma idque aeneum reportaverunt. Inter athletas Finnos optimus fuit Iivo\nNiskanen, qui certamine scridationis quindecim chiliometrorum tertius fuit.\nLapponia peregrinos usque attrahit Mense Ianuario pernoctationes peregrinorum\nin Lapponia circiter ducenta sexaginta septem milia (267.000) numerabantur,\nquod quinque fere centesimis (5%) plus erat quam anno ante. Plurimos\nperiegetas Lapponia ex Francia attraxit, sed etiam numerus Asiaticorum plus\nquindecim centesimis (15%) crevit. Numerus autem Britannorum et Russorum in\nLapponia paulo minor erat quam ante. Aer in Finnia purus Ex relatione de\nqualitate aeris (2018 World Air Quality), quam ordines Greenpeace et Airvisual\nhac septimana divulgaverunt, nonaginta centesimae (90%) hominum aerem\ninquinatum spirant. Finnia autem qualitate aeris secundo loco post Islandiam\nposita est. Pessima est qualitas aeris in Bangladesa, Pakistania, India,\nAfganistania, optima, praeter Islandiam et Finniam, in Australia, Estonia\nSuetiaque. Tuomo Pekkanen\n\n4 minpe 8.3.2019\n\n  * ### Kim et Trump convenerunt\n\nKim Jong-un, dux Coreae Septentrionalis, et praesidens Donald Trump in\nVietnamia convenerunt de dearmatione nucleari collocuturi. Nec tamen iis\ncontigit, ut concordiam invenirent, sed rebus infectis ex conventu domum\nredierunt. Id inopinate factum est, quod Kim paulo ante dixerat se ad arma\nnuclearia exuenda paratum esse. Trump autem censuit illum id tantum voluisse,\nut sanctiones Coreanis impositae tollerentur. (Reijo Pitk\u00e4ranta) India\nPakistaniam aggressa A\u00ebroplana militaria Indiae impetum in fines Pakistaniae\nfecerunt. Agitur de prima aggressione, postquam illae terrae anno millesimo\nnongentesimo septuagesimo primo (1971) inter se bellum gesserunt. Propositum\nerat, ut castra exercitationis, quae musulmani in locis montuosis Casmiriae\nhabebant, bombardationibus delerentur. Dicuntur trecenti fere bellatores\nislamistae illa incursione vitam amisisse. (Reijo Pitk\u00e4ranta) Comitia in\nNigeria facta In Nigeria comitia praesidentialia habita sunt. Suffragiis\nenumeratis apparuit praesidentem hodiernum Muhammadu Buhari quinquaginta sex\ncentesimas (56%) suffragiorum sibi conciliavisse itaque effecisse, ut munus\nobire pergeret. Ad urnas nonnisi tertius quisque civis adiit. Observatores\ninternationales tamen de multis vitiis in electionibus conspicuis narraverunt.\n(Reijo Pitk\u00e4ranta) Insulae Ovinae reparantur Ultima septimana mensis Aprilis\nviatores peregrini ab Insulis Ovinis omnino prohibebuntur. Tum enim nonnisi\ncentum homines voluntarii illuc admittentur, qui insulanis indigenis in variis\noperibus publicis auxilium ferant. Eorum erit inter alia calles et semitas\nreparare, signa viarum erigere, varia loca damnis affecta in pristinum statum\nrestituere. (Reijo Pitk\u00e4ranta) Niinist\u00f6 sectionem subiit Nuntiatum est\npraesidentem Finlandiae Sauli Niinist\u00f6 vitio articulari laborare, quam ob rem\ndie Mercurii (27.2.) operationem coxae chirurgicam subiret. Negatur tamen eam\nsectionem impedire, quominus munera sua praesidentialia solito more\nexsequatur. Vetitus est tamen itinera a\u00ebria septimanis proxime futuris facere.\n(Reijo Pitk\u00e4ranta) Institutum Romanum Finlandiae Septimana vergente Fundatio\nInstitutum Romanum Finlandiae anniversarium octogesimum in urbe Helsinki\nagebat. Quod opus eo spectat, ut civibus academicis Finlandiae occasio detur\nstudia antiquitatis in urbe Roma exercendi. Inter cenam sollemnem Eva\nMargareta Steinby, profestrix de illa fundatione optime merita, nomismate\nargenteo honorata est. (Reijo Pitk\u00e4ranta) Glacies in Finlandia minuuntur\nTempus, quo aquae glacie duratae sunt, in Finlandia manifeste contractum est.\nQuod apparet ex dissertatione in Universitate Helsinkiensi nuper divulgata. In\ninvestigatione etiam notatum est propter calefactionem climatis difficilius\nesse quam ante firmitatem glaciei aestimare. Commonetur glaciem in magna parte\nFinlandiae australis interdum per totam hiemem periculosam remanere. (Saara\nHonkanen)\n\n4 minpe 1.3.2019\n\n  * ### Comitia in Hispania praematura\n\nPedro Sanchez, minister primarius Hispaniae, nuntiavit comitia parlamentaria\npraematura exeunte mense Aprili futura esse. Regimen socialistarum, quod\ntantum octo menses potestatem apud Hispanos habuit, intra quattuor annos iam\ntertia coalitio fuit. Dispensatio regiminis oeconomica in parlamento reiecta\nest, cum partes Catalonienses eam non sustinerent. Cataloniensibus non\nsuppetebat, quod Sanchez pedetemptim cum eis consultare conabatur, sed Quim\nTorra, dux regionis, flagitavit, ut in colloquiis autonomia Cataloniae\ntractaretur. Id Sanchez accipere noluit. Praeterea Catalonienses aegre\nferebant, quod ducibus eorum, qui independentiam Cataloniae agebant, crimen\nseditionis in iudicio illatum est. Trump statum necssitatis declaravit\nPraesidens Donald Trump, postquam se statum necessitatis declaraturum esse diu\nminitatus est, denique (15.2.) rem exsecutus est. Causa necessitatis\ninterposita ille pecunias ministeriorum et defensionis et aerarii publici ad\nmurum contra Mexicum aedificandum transferre conatur. Consilium praesidentis\nanimos tam republicanorum quam democratarum sollicitat. Ex constitutione\nAmericanorum pecuniae publicae tantum ad res a legiferis definitas adhiberi\npossunt. Praesidens autem ad publicam dispensionem oeconomicam potestatem non\nhabet \u2013 nisi necessitate urgente. Itaque declaratio praesidentis institutiones\ndemocratiae Americanae labefactat. Veri similiter legalitas declarationis\npraesidentis in iudicio examinabitur. El Chapo in iudicio Joaqu\u00edn Guzm\u00e1n,\nMexicanus dominus drogarum et pristinus dux chartelli Sinaloa, vulgo \u201dEl\nChapo\u201d (\u201dsalaputium\u201d) appellatus, in iudicio Brooklinensi reus omnium\ncriminum, quibus accusabatur, compertus est. Inter viginti quinque annos\ncentum quinquaginta quinque tonnas cocaini ex Mexico in USA furtim importandas\ncuravisse dicitur. Applicatio telephonica feminas custodit Ordines iuribus\nhumanis defendendis atque politici Americani applicationem telephonicam\nreprehenderunt, qua viri in Arabia Saudiana feminas earumque motus melius quam\nante sequi possunt. Regimen autem Saudianum asseverat illam applicationem\ntantum ad servitia electronica expedienda spectare, exempli gratia ad\nsyngraphos visaque petenda. Ursi maritimi in Nova Semlia famelici tumultuantur\nIn Nova Semlia, quae ex duabus insulis in Mari Glaciali Arctico positis\nconstat, greges famelici ursorum maritimorum cibum quaerentes etiam in domos\nincolarum penetrare coeperunt. Homines timent neque parentes filios in scholam\nmittere audent. Cibus principalis ursorum maritimorum est phoca, quae\nglaciariis arcticis decrescentibus difficilius captatur. Mare Mortuum arescit\nMare Mortuum, quod est inter Iordaniam et Israelem, quadringentis triginta\nmetris infra superficiem maris iacet. Aquam ex flumine Iordane accipit sed\nemissarium non habet. Propter nimium aquae usum et evaporationem siccitate\nauctam superficies eius quotannis circiter metrum descendit et ante annum bis\nmillesimum quinquagesimum omnino disparere aestimatur. Tuomo Pekkanen\n\n4 minpe 22.2.2019\n\n  * ### Cura senum neglecta\n\nAnimi Finnorum his diebus commoti sunt nuntiis, quibus narratur, quam male et\nindiligenter senes in gerontocomiis curentur. Valetudini et sanitati eorum\nnonnumquam tam male provideri dicitur, ut non multum abesse videatur, quin\ncuratores sceleris accusati in ius vocari possint. Huc pertinet, quod medici\nin his institutis laborantes non satis saepe senes aegrotos visere dignantur.\n(Reijo Pitk\u00e4ranta) De rebus Iraniae mutatis Die Lunae (11.2.) quadraginta anni\nacti erant, cum res in Irania eversae sunt. Anno millesimo nongentesimo\nundeoctogesimo (1979) accidit, ut Mohammad Reza Pahlavi potestate amissa in\nexilium proficisci cogeretur, et regnum eius in rem publicam islamicam\nmutaretur. Primus dux Iraniae novi ordinis erat antistes shiitarum Ruhollah\nKhomeini. (Reijo Pitk\u00e4ranta) Sinae a Turcis accusatae Moderatores Turciae\nSinas accusaverunt, quod Uiguros male tractarent eosque in castra carceralia\ninclusissent. Hami Aksoy, orator ministerii a rebus exteris Turciae, ait\nfacinora a magistratibus Sinarum in Uiguros commissa generi humano pudori\nesse. Constat Uiguros, quorum lingua sermoni Turcico similis est, in regione\nSinarum autonomica nomine Xinjiang habitare. (Reijo Pitk\u00e4ranta) Forsstr\u00f6m\nsocia Academiae Tua Forsstr\u00f6m, poetria Finlandensis septuaginta unum annos\nnata, nova socia Academiae Suetiae electa est. Illius Academiae est inter alia\nde Nobelistis litteraturae decernere. Nemo civis Finlandensis umquam ante\neodem honore affectus est. Vacabat munus, cum Katarina Frostenson id deponere\ncoacta esset. (Reijo Pitk\u00e4ranta) Morbilli increbruerunt Octoginta duo fere\nmilia hominum anno praeterito morbillis in Europa implicita sunt, ut ex Ordine\nmundi sanitario dicitur. Numerus eorum tunc triplex factus est maximusque erat\nhoc decennio. Maximopere auctus est, cum morbilli in Ucraina vehementer\ndiffunderentur. Ibi quinquaginta tria milia hominum morbo illo affecta sunt.\n(Satu Tuominen) Insecta mundi rarescunt Copia insectorum in orbe terrarum\ncelerrime deminuitur, ut ex investigatione internationali nuper divulgata\npatet. Nisi huic regressui finis impositus erit, periculum est, ne omnia\ninsecta centum annis ex globo terrestri evanescant. Interitus eorum efficiet,\nut systema oecologicum totius mundi ad summum discrimen adducatur. (Reijo\nPitk\u00e4ranta) Quid Philipp decreverit Princeps Philip, coniux reginae Britanniae\nElisabeth II, licentiam vehicula gubernandi sua sponte deposuit. Mense\nIanuario dux Edinburgensis nonaginta septem annos natus autocinetum suum in\naliud vehiculum illiserat, quo factum est, ut aliquot vectores leviter\nlaederentur. Paulo post a custode publico de usu baltei securitatis neglecto\nreprehensus erat. (Reijo Pitk\u00e4ranta)\n\n4 minpe 15.2.2019\n\n  * ### Papa Franciscus emiratus Arabicos visit\n\nPapa Franciscus inter triduum (4.-7.2.) emiratus Arabicos visit. Fuit primus\npapa, qui in paeninsulam Arabicam iter fecit. Propositum itineris principale\nerat colloquium inter religiones promovere. In Abu Dhabi die Martis missam sub\ndivo celebravit, ad quam auscultandam circiter centum septuaginta milia\nhominum convenerant. Maior conventus publicus in emiratibus Arabicis numquam\nfuisse dicitur. Quamquam plerique homines, qui in emiratibus vivunt, sunt\nmusulmani, nihilo minus paene decies centena milia catholicorum in eis\nhabitare aestimantur. Ex quibus maior pars ab India aut Philippinis insulis\noriunda est. USA ad finem Mexici paene 4000 militum submittit Pentagon\nnuntiavit paene quattuor milia militum Americanorum custodibus limitis\nMexicani submissum iri, qui immigrationem arcerent. Die Dominico (3.2.)\npraesidens Donald Trump denuo flagitabat, ut securitas limitis firmaretur et\nmurus contra Mexicum aedificaretur. Ait nullam sine muro esse securitatem, sed\ntantum clandestinum hominum commercium, drogas, omnis generis criminales.\nIndignatio civium in Russia crescit Levada, quod centrum est demoscopiis et\ninvestigationibus sociologicis in Russia faciundis, rettulit indignationem\ncivium in politicam huius temporis celeriter crevisse. Quadraginta quinque\ncentesimis (45%) civium cursum politicae hodiernum displicere, cum anno ante\ncentesimae indignantium essent duodetriginta (28%). Maxime indignationem\ncivium movent condiciones vitae in peius mutatae. Nam reditus familiarum\ndecreverunt eodem tempore, quo vectigal valoris adiuncti auctum est. Praecipue\ningratum civibus fuit, quod aetas in pensionem dimittendi quinque annis aucta\nest. Quo fit, ut etiam praesidens Vladimir Putin minore apud populum gratia\nvaleat quam ante. In Aegypto quinquaginta mumiae repertae Quinquaginta mumiae\naetatis Ptolemaicae (305-30 a.Chr.n.) ab archaeologis Aegyptiis repertae sunt.\nIacebant in cella sepulcrali subterranea in oppido Minya, quod circiter\nducenta sexaginta chiliometra in meridiem ab urbe Cairo distat. Investigatores\ncensent in cella sepultam esse familiam, cuius membra in societate insignem\nstatum habuerint. Praeter feminas virosque, inter mumias sunt duodecim pueri\net sex animalia, imprimis canes. Quaedam ex mumiis in arcis saxeis linteis\ninvolutae iacebant, aliae in terra positae erant. Canes ibi sepulti veri\nsimiliter deliciae defunctorum fuerant. Aetatem sepulcri archaeologi testulis\net fragmentis papyrorum ibidem repertis definire potuerunt. Matti Nyk\u00e4nen\nmorte peremptus Matti Nyk\u00e4nen Finnus, quater Olympionices in desultura\nscridatoria, inopinanter domi suae nocte post diem Dominicam mortuus est. Erat\nquinquaginta quinque annos natus. In genere suo in optimis omnium temporum\nagonistis habetur, qui praeter victorias Olympicas sexies magister mundi et\nquater victor tropaei mundi factus est. Tuomo Pekkanen\n\n4 minpe 8.2.2019\n\n  * ### L\u00f6fven Helsinkium visit\n\nSeptimana ineunte Stefan L\u00f6fven, princeps minister Suetiae recens delectus,\niter in Finlandiam suscepit. Die Lunae (28.1.) praesidentem Sauli Niinist\u00f6,\npostridie eius diei collegam suum Juha Sipil\u00e4 in urbe Helsinki convenit. In\ncolloquiis eorum relationes mutuae tractabantur, sed etiam summae quaestiones\nad Unionem Europaeam pertinentes propositae erant. (Reijo Pitk\u00e4ranta) Novum\nnomen Macedoniae Parlamentum Graeciae pactum historicum probavit, ex quo\ncivitati Macedoniae nova appellatio Macedonia Septentrionalis inderetur.\nDecursu annorum Graeci nomini terrae vicinae hodierno tam vehementer\nadversabantur, ut inter alia impedirent, ne Macedonia in societatem Unionis\nEuropaeae accederet. Consensus auxilio Nationum Unitarum factus finem imponit\ndiscordiae, quae relationes internationales per tria decennia arrosit. (Saara\nHonkanen) Rerum in Venetiola status In Venetiola contentio de potestate inter\npraesidentem Nicol\u00e1s Maduro et ducem oppositionis Juan Guaid\u00f3 orta est.\nDiscordia eo venit, ut Guaid\u00f3 se praesidentem civitatis profiteretur. Etiam\nmoderatores nationum praepotentium se illi discrimini immiscuerunt. Russi enim\nregimini hodierno favent, Americani autem cum adversario eius stant. (Reijo\nPitk\u00e4ranta) De rebus Afganistaniae In urbe Quataria pactum de bello in\nAfganistania componendo adumbratum est. Dicunt inter Talibanos et legatum\nspecialem Americanorum convenisse, ut copiae peregrinae ex Afganistania\nreducerentur idque duodeviginti mensibus post, quam foedus pacis approbatum\nesset. Talibani polliciti sunt se impedituros esse, ne ordo terroristicus al-\nQaida in Afganistania consideret. (Reijo Pitk\u00e4ranta) De conventu climatico\nQuinque terrae septentrionales viribus coniunctis mutationem climaticam\ncoercere et in hac re ceteris civitatibus exemplo esse conantur. Ministri\nFinlandiae, Suetiae, Norvegiae, Daniae, Islandiae conventu in urbe Helsinki\nhabito edictum divulgaverunt, quo alias nationes hortantur, ut pacto climatico\nParisiensi servato eo spectent, ne temperatura media annis futuris\nsesquigradum Celsianum excedat. (Reijo Pitk\u00e4ranta) Hispania in ius vocatur\nFieri potest, ut Regnum Hispania ab Unione Europaea in ius vocetur, quod\nregioni uliginosae nomine Do\u00f1ana tutandae non satis bene providerit. Agitur de\nviridario nationali in provincia Vandalicia sito, quod multis herbis et\nanimalibus rarissimis excellit. Dicuntur iam complures anni esse, cum Hispani\nde natura illius loci protegenda nihil curent. (Reijo Pitk\u00e4ranta) Dania minime\ncorrupta Hac septimana novissimus index corruptionis palam factus est. Centum\noctoginta quinque civitatibus inter se comparatis apparuit Daniam anno proximo\ncorruptione purissimam fuisse. Secundum locum obtinuit Nova Zelandia, tertium\nFinlandia una cum Suetia, Singapura Helvetiaque. (Reijo Pitk\u00e4ranta)\n\n4 minpe 1.2.2019\n\n## Kuuntele my\u00f6s\n\n  * ### Paineessa\n\nV\u00e4livuosi - uhka vai mahdollisuus?\n\n12 minti 5.2.2019\n\n  * ### Kuuleeko koulu!\n\nSaako poika olla hyv\u00e4 koulussa?\n\n29 minma 16.11.2020\n\n  * ### Aristoteleen kantap\u00e4\u00e4\n\nEroon kielih\u00e4pe\u00e4st\u00e4 \u2013 virheist\u00e4 oppii ja kielitaito kehittyy vain kokeilemalla\n\n23 minke 31.1.2024\n\n  * ### T\u00e4m\u00e4kin on totta -podcast\n\nFiksummaksi vartissa!\n\n  * ### N\u00e4st sista ordet\n\nEn ska t\u00e4nka efter vad man s\u00e4ger till hen - varf\u00f6r har vi sv\u00e5rt med det\nk\u00f6nsneutrala spr\u00e5ket?\n\n27 minsu 22.11.2020\n\n  * ### Sn\u00e5lmannen och spargrisen\n\nVarf\u00f6r leva sn\u00e5lt f\u00f6r en b\u00e4ttre framtid om du kan leva lyxigt redan nu?\n\n28 minto 21.1.2021\n\n  * ### Radio Suomi Mikkeli\n\nMikkeliss\u00e4 avataan uusi palvelu eroperheille\n\n12 minke 23.9.2020\n\n  * ### Roman Schatzin Maamme-kirja\n\nKuinka hiilijalanj\u00e4lki peitet\u00e4\u00e4n?\n\n53 minma 14.12.2020\n\n  * ### Radio Suomi Oulu\n\nIsmo Leikola kirjoitti koronan ansiosta kirjan: \"T\u00e4ss\u00e4h\u00e4n voi aueta uusi ura\"\n\n13 minti 29.9.2020\n\n  * ### Kulttuuriykk\u00f6nen\n\nPeliala haluaa eroon trollaamisesta, naisvihasta ja kiusaamisesta - my\u00f6s\nriistosopimukset syyniss\u00e4\n\n51 minti 17.11.2020\n\n", "frontpage": false}
